---
title: "ত্রিশের অভ্যুদয়"
date: 2025-01-01T00:01:00+06:00
cover: "featured.jpg"
nolastmod: true
---

"একদিন পাহাড় দেখিব বলিয়া বাহির হইলাম। ন’মাইল ঘোড়ায় গিয়া দুই দিকের দুই শৈলশ্রেণীর মাঝের পথ ধরিয়া চলি।" চলতে চলতে কোথায় এসে থেমেছি জানি না। পেছনে তাকিয়ে দেখি ক্যালেন্ডারের পাতায় আজ পহেলা জানুয়ারি ২০২৫। ত্রিশে পা দেয়ার বছর। ক'বছর আগেও ভাবতাম ত্রিশে পা দেয়ার আগে কি কি করব। নিজের একটা ছোটখাটো প্রজেক্ট ছিল "থার্টি বিফোর থার্টি" নামে। সবে একুশে পা দিয়েছি তখন। একসাথে অনেক কিছু করে ফেলার তাড়না প্রতিনিয়ত তোলপাড় করে চলেছে মাথার মধ্যে। পড়াশুনা, নটা-পাঁচটা অফিস, বিয়ে, সংসার এসবের জন্য যেন আমার জন্মই হয়নি। অসাধারাণ কিছু একটা করে ফেলার প্রবল ইচ্ছা ক্রমশ আচ্ছন্ন করে ফেলছে সবকিছু। 

সে সবকিছু কত দূরের যেন মনে হয়। শূণ্য জানালায় তাকিয়ে থাকি। দূরের তুষারাচ্ছন্ন পাহাড়ের গায়ে লেপটে থাকতে দেখি কেমন যেন একটা বেঢপ বিষণ্ণতা। অর্ধেক জীবন তো বলতে গেলে কাটিয়েই ফেললাম। মাঝে মাঝে মৃত্যু ভয় লাগে। প্রায়শই স্বপ্ন দেখি মরে গিয়েছি। মরে গিয়ে কোন একটা বিশাল মাঠে এসে হাজির হয়েছি। ঘুমের মাঝেই নিজের শরীরে চিমটি কেটে বোঝার চেষ্টা করি আসলেই মারা গিয়েছি কিনা। কোন অনুভূতি হয় না। ঘুম ভাঙে আর খানিক পরে। ধড়ফড় করে উঠে বসি। আর ঘুম আসে না। মৃত্যু ভয় তাড়া করে বেড়ায়। শত না পাওয়া, বিষণ্ণতার মধ্যেও মরতে ভয় লাগে। তবে বোধহয় এখনও পুরোপুরি নিহিলিস্ট হয়ে যাইনি। এখনও মনে হয় একদিন সবকিছু স্বাভাবিক হয়ে যাবে। 

ত্রিশের আগে যা যা করতে চেয়েছি তা হয়ত পারিনি। তবে একটা একটা বছর করে তো শুরু করতে পারি। নতুন বছরে নিজেকে প্রচণ্ড অপটিমিস্টিক লাগছে। প্রাচীন সেই তাড়নারা যেন ফিরে ফিরে আসছে এক দশক পরে। 

একটা সময় খানিটকা লেখালেখির অভ্যাস ছিল। ব্যাস্ততাই হোক বা আলসেমিই হোক কখনোই চালিয়ে যাওয়া হয়নি। কিন্তু শেষমেশ জাজমেন্টের ভয়ে আর কিছু করা হয়ে ওঠেনি। সেই উঠোনের দোষ এড়াতেই বলতে হবে অন্তর্জালের এই পরিচয়হীন লেখার শুরু। এ কি নিছক আত্মপ্রবঞ্চনা? নিজের থেকে পালিয়ে বেড়ান? নাকি আত্মউপলব্ধির প্রচেষ্টা? তাও জানি না। কিন্তু বেশ কিছুদিন থেকেই মনে হয়েছে না লিখে থাকতে পারবো না। দেখা যাক! 

---
ফিচার ছবিঃ [আনস্প্লাশ](https://unsplash.com/photos/tree-trunk-with-green-leaves-x8MZ2MoEKLE)
